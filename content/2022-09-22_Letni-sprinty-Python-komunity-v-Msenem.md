Title: Letní sprinty Python komunity v Mšeném
Date: 2022-09-22 8:00:00
Author: Anežka Müller
Twitter: anezkamll
About: Anežka je jednou z brněnských [PyLadies](https://pyladies.cz). Baví ji organizovat věci a lidi a protože jí to nestačí v práci, pomáhá ještě s [brněnským Pyvem](https://pyvo.cz/brno-pyvo/) a také s [českým PyConem](https://cz.pycon.org/2020/). Když zrovna nic neorganizuje, pravděpodobně někde běhá, nejraději kolem řeky nebo v lese.

Už tradičně se v průběhu léta sjíždí Pythonisti a Pythonistky ze všech koutů republiky směrem k Roudnici nad Labem do lázeňské obce Mšené-lázně. 
Naším cílem je chalupa rodiny Vysokých, která nám už od roku 2016 skýtá útočiště pro letní komunitní víkendovku. 

![sprint_msene_1]({static}/images/sprint_1.JPG)

Na těchto víkendových sprintech se snažíme společně posouvat dopředu různé aktivity podporující a rozvíjející českou Python komunitu, na které není ve zbytku roku dostatek prostoru. 
Cílem sprintu je společně něco vymyslet, naprogramovat, vylepšit, nebo třeba jen probrat a domluvit. 
Není to ale jen pracovní víkend, je to pro nás příležitost potkat se napříč republikou, s některými se vůbec poprvé poznat osobně, posedět u ohně, zahrát si, zazpívat, společně se bavit.

![sprint_msene_2]({static}/images/sprint_2.jpg)

### Kdo na sprint jezdí?

Akce je otevřená pro každého, nemusíš na ní nikoho znát, nemusíš přijet s vlastní agendou ani tématem k řešení. 
Baví tě Python? Chceš poznat aktivní lidi z Python komunity v Česku? 
Přijeď, můžeš někomu pomoct s jeho tématem, agenda je známá předem. 
A když nemáš chuť programovat nebo řešit technické věci, můžeš přiložit ruku k dílu jinak – pomáhat v kuchyni, hrát na kytaru, jen si povídat s ostatními :)
Každý může něčím přispět a užít si to. A třeba se i zapojíš do něčeho nového, co tě zaujme.

![sprint_msene_3]({static}/images/sprint_3.JPG)

### Jak to na sprintu vypadá?

Průběh akce se za poslední roky maličko změnil. 
Dřív byl sprint třídenní, v pátek se začali sjíždět lidi, vymetali pavučiny, nastavovali wifi, chystali dřevo na oheň a připravovali prostor na práci.

![sprint_msene_4]({static}/images/sprint_4.JPG)

Sobota pak byla primárním pracovním dnem a neděle ve znamení úklidu a odjezdu domů. 
Protože je ale sprint v Mšeném super akce, tři dny nám přišly málo a proto se poslední roky potkáváme už ve čtvrtek. 
Sprint si tak protahujeme ještě o jeden „pracovní“ den a tím i jeden večer u ohně navíc :)

V rámci pracovních částí akce nemáme žádný pevný rozvrh. 
Dopředu dáváme dohromady seznam věcí, na kterých chceme pracovat, nebo témat, která chceme prodiskutovat, a každý se zapojuje dle svých preferencí, časových i tématických.

![sprint_msene_5]({static}/images/sprint_5.jpg)

### Na čem pracujeme?

Na sprintu se zrodily některé důležité komunitní nástroje, například [systém pro odevzdávání a opravování projektů](https://projekty.pyladies.cz) v rámci kurzů od PyLadies nebo převod učebních materiálů ze stránek [pyladies.cz](https://pyladies.cz/) na [naucse.python.cz](https://naucse.python.cz/). 
Pravidelně se věnujeme technologickým upgradům nebo debuggingu našich webů, případně jejich obsahovým úpravám (a že jich česká Python komunita spravuje docela hodně). 
Často na sprintu připravujeme nebo dokončujeme materiály pro semestrální kurzy PyLadies, sprint nám také umožňuje společnou práci PyLadies napříč republikou, které jinak fungují spíše na lokální úrovni jednotlivých měst. 

![sprint_msene_6]({static}/images/sprint_6.jpg)

Je to živná půda pro domlouvání témat pro PyWorking workshopy nebo přednášek na Pyva, pravidelné meetupy Python komunity v různých městech. 
Můžeme také společně řešit témata společná pro celou Python komunitu napříč Českem – letos jsme se například domluvili na tom, že bychom příští rok po covidové pauze opět rádi zorganizovali PyCon CZ – stay tuned for more information ;)

A když zrovna na ničem nepracujeme, vaříme, sedíme u ohně, hrajeme na různé nástroje, zpíváme, jíme, pijeme, povídáme si, bavíme se. 

![sprint_msene_7]({static}/images/sprint_7.JPG)

Sprinty jsou pro spoustu z nás srdcová záležitost. 
Jsme rádi, že se můžeme vidět naživo, strávit spolu nějaký čas, udělat něco užitečného pro život Python komunity v Česku, poznat nové lidi a užít si pohodový víkend v prima společnosti.

Chceš být příště u toho? 
Další sprint v Mšeném plánujeme až na srpen 2023, v mezičase ale můžeš třeba začít chodit na [Pyvo](https://pyvo.cz/). 
Rádi tě uvidíme!

![sprint_msene_8]({static}/images/sprint_8.JPG)


